---
layout: post
title: Smak istnienia
---

Nieskalani dotąd brzaskiem znajomości   
ukryci poza zamkami ptasich kluczy   
są ludzie wyćwiczeni w samotności   
Podziwiam ich Hermesowy trzepot, przetarte buty   
kroczące po obłokach, po cienistych alejach   
urojonej dziedziny   
skrytej pod łukami strzelistych kwadratów   
   
Przelane są serca w kosmiczne naczynie   
nadprzestrzennego portalu łaski   
gdzie utopione są jednocześnie   
gwiezdnych ogni migotanie,   
tajemne ścieżki wielomianów,   
i pojedynczego człowieka istnienie   
   
Poukrywane są w mgławicy kapeluszy   
oczy. I ukryte za ich błękitem   
gwiazdozbiory, i szumiąca krew   
pomieszana z mlekiem   
na roztrzęsionych palcach każdego stwórcy,   
na skutych grozą ustach -   
jakże straszna jest liczba   
lat świetlnych między nami   
jak ciężko kołacze łańcuch jej potęg   
   
Ale kiedyś się jeszcze spotkamy,   
wspólnie będziemy wspominać   
co było nam dane, i jakie imiona   
wiatru, kwiatów, ludzi poznałem   
