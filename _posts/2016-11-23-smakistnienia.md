---
layout: post
title: Smak istnienia
---

Na granicy nieznajomości majaczą ludzie , opatuleni w tajemnice<br>
Ludzie pełni dystansu, wyćwiczeni w samotności<br>
pachnący podwórzem we wszystkich jego postaciach

Znam was, podziwiam<br>
te buty, które cicho stąpają po gwiazdach<br>
i obłokach, i szczytach, i marzeniach<br>
rąbek płaszcza skropiony księżycowym pyłem<br>
Znam gwiazdozbiory tych oczu skrytych w mgławicach<br>
liczbę lat świetlnych między naszymi głowami<br>
za którą ciągną się łańcuchy potęg

Twoje serce, moje serce<br>
dwa portale do nadprzestrzeni<br>
gdzie spotykamy się poza granicą myśli<br>
ja – stojąc w progu. ty stojąc w deszczu<br>
wśród gasnących gwiazd, po ciemnej stronie Słońca<br>
dzieląc się smakiem istnienia<br>
wymieniając kolejne imiona wiatru