---
layout: post
title: Smak istnienia
---

Na granicy nieznajomości 
majaczą ludzie, opatuleni w tajemnice  
pełni dystansu, wyćwiczeni w samotności  
pachnący podwórzem we wszystkich jego postaciach

Znam was, podziwiam  
te buty cicho stąpające po gwiazdach  
i obłokach, i szczytach, i marzeniach  
rąbek płaszcza skropiony księżycowym pyłem  
Znam gwiazdozbiory tych oczu skrytych w mgławicach  
liczbę lat świetlnych między naszymi duszami  
za którą ciągną się łańcuchy potęg
 
Tajemne ścieżki sztuki wielomianów     
i ich wijąca się funkcja doświadczeń od czasu   
Cieniste aleje niewymiernego szaleństwa   
skryte pod łukami strzelistych kwadratów   
Tymi drogami chadza Boży Zamysł  
przelewając serca w kosmiczne naczynie   
nadprzestrzennego portalu łaski   
   
Tam spotkamy się poza granicą myśli    
tuż przed horyzontem zupełnej obcości   
stojąc w deszczu gasnących gwiazd   
utopionych w studni nieskończonego nieboskłonu   
    
I dopiero tam, po ciemnej stronie Słońca     
gdy wyschnie i zmarznie piękno wszechświata   
wreszcie zaznamy gorzkich rozkoszy   
smaku minionego istnienia   
