---
layout: post
title: Smak istnienia
---

Na granicy nieznajomości majaczą ludzie , opatuleni w tajemnice  
Ludzie pełni dystansu, wyćwiczeni w samotności  
pachnący podwórzem we wszystkich jego postaciach

Znam was, podziwiam  
te buty, które cicho stąpają po gwiazdach  
i obłokach, i szczytach, i marzeniach  
rąbek płaszcza skropiony księżycowym pyłem  
Znam gwiazdozbiory tych oczu skrytych w mgławicach  
liczbę lat świetlnych między naszymi głowami  
za którą ciągną się łańcuchy potęg

Twoje serce, moje serce  
dwa portale do nadprzestrzeni  
gdzie spotykamy się poza granicą myśli  
ja – stojąc w progu. ty stojąc w deszczu  
wśród gasnących gwiazd, po ciemnej stronie Słońca  
dzieląc się smakiem istnienia  
wymieniając kolejne imiona wiatru