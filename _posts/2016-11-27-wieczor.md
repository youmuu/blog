---
layout: post
title: Dokąd zmierza wieczór
---

Wieczór donikąd nie zmierza  
taszcząc się sennie i jakby od niechcenia  
po firmamencie lipcowego boga,   
boga słoneczników i lawendy, ulotnej rosy  
i spływających warkoczy burz, przetaczających się gniewnie  
a jednak równie ospale, co ten Wieczór, przez życie  
nieuchwytnych nietoperzy, rzeszy szlachetnych pszczół  
muszych perypetii i mrówczej arystokracji  
Wieczór donikąd nie zmierza  
dojrzewa razem z dzikim winem, potyka się o pośpiech  
mąci taflę nieboskłonu purpurą swych snów na jawie  
ale o czym może śnić Wieczór,  
jeśli nie o zaczętych książkach i gazetach  
przykrywających umęczone twarze śniące w bujanych fotelach  
jeśli nie o tarasach i pustych szklankach  
albo elektrycznych wiatrakach i ich mechanicznym rytmie  
ulgi przeplatanej skwarem

Wieczór donikąd się nie śpieszy  
jest ojcem niedzieli  
awatarem wieczności  
I apogeum malarskiego talentu  
zaklęty w geometrycznym układzie szkarłatnego cienia  
albo pieniącym się na chmurach słońcu  
Wieczór czyni nas nami, tak jak południe czyni pszenicę pszenicą  
i jak północ czyni noc nocą  
Wiele określa i określa go wiele  
więcej niż drzemki, więcej niż dzikie wino, niż furkotanie nietoperzych skrzydeł  
niż kolor czerwony, niebieski i czarny  
Bo jest niebieski, niebieski i w równym stopniu ziemski  
profanosacrum, sacrumiprofanum  
Nietykalny, dotkliwy, uczuciowy, nieczuły  
śni o nadchodzącej nocy  
to wartownik na granicy nadziei

Muzykę wieczoru słyszy się w trawach, łąkach i lasach  
w westchnieniach odpoczywającego Boga  
i jest ona kołysanką, jest ona obietnicą  
utkaną ze zmarnowanych chwil beztroskiego lenistwa  
których dług zaciąga u nas Wieczór  
Melodia popołudnia niesie słowa pociechy, stąpa cicho  
po łanach zbóż, opalonych plecach, zroszonych potem czołach  
i piersiach unoszących się w rytm lekkiego snu

Wieczór zawiera się w szklanych dzbankach bez wody  
w których schną plastry cytryny i mięta  
Wieczór jest koroną dwudziestu czterech godzin  
które zamykają krąg wschodów i zachodów  
słońca i losów