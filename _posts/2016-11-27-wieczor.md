---
layout: post
title: Dokąd zmierza wieczór
---

Wieczór donikąd nie zmierza<br>
taszcząc się sennie i jakby od niechcenia<br>
po firmamencie lipcowego boga, <br>
boga słoneczników i lawendy, ulotnej rosy<br>
i spływających warkoczy burz, przetaczających się gniewnie<br>
a jednak równie ospale, co ten Wieczór, przez życie<br>
nieuchwytnych nietoperzy, rzeszy szlachetnych pszczół<br>
muszych perypetii i mrówczej arystokracji<br>
Wieczór donikąd nie zmierza<br>
dojrzewa razem z dzikim winem, potyka się o pośpiech<br>
mąci taflę nieboskłonu purpurą swych snów na jawie<br>
ale o czym może śnić Wieczór,<br>
jeśli nie o zaczętych książkach i gazetach<br>
przykrywających umęczone twarze śniące w bujanych fotelach<br>
jeśli nie o tarasach i pustych szklankach<br>
albo elektrycznych wiatrakach i ich mechanicznym rytmie<br>
ulgi przeplatanej skwarem

Wieczór donikąd się nie śpieszy<br>
jest ojcem niedzieli<br>
awatarem wieczności<br>
I apogeum malarskiego talentu<br>
zaklęty w geometrycznym układzie szkarłatnego cienia<br>
albo pieniącym się na chmurach słońcu<br>
Wieczór czyni nas nami, tak jak południe czyni pszenicę pszenicą<br>
i jak północ czyni noc nocą<br>
Wiele określa i określa go wiele<br>
więcej niż drzemki, więcej niż dzikie wino, niż furkotanie nietoperzych skrzydeł<br>
niż kolor czerwony, niebieski i czarny<br>
Bo jest niebieski, niebieski i w równym stopniu ziemski<br>
profanosacrum, sacrumiprofanum<br>
Nietykalny, dotkliwy, uczuciowy, nieczuły<br>
śni o nadchodzącej nocy<br>
to wartownik na granicy nadziei

Muzykę wieczoru słyszy się w trawach, łąkach i lasach<br>
w westchnieniach odpoczywającego Boga<br>
i jest ona kołysanką, jest ona obietnicą<br>
utkaną ze zmarnowanych chwil beztroskiego lenistwa<br>
których dług zaciąga u nas Wieczór<br>
Melodia popołudnia niesie słowa pociechy, stąpa cicho<br>
po łanach zbóż, opalonych plecach, zroszonych potem czołach<br>
i piersiach unoszących się w rytm lekkiego snu

Wieczór zawiera się w szklanych dzbankach bez wody<br>
w których schną plastry cytryny i mięta<br>
Wieczór jest koroną dwudziestu czterech godzin<br>
które zamykają krąg wschodów i zachodów<br>
słońca i losów