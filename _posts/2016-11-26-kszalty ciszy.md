---
layout: post
title: Kształty pełne ciszy
---

Gubię się w czułych rękach i objęciach delikatności  
tam, gdzie jeszcze czuwa w piecu płomień  
a na zegarach wybija wciąż Wieczność.  
Pachnie herbatą, czuć cynamon, czekoladę  
truskawki, choć do sezonu jeszcze daleko  
Ale zostawmy tajemnicę nietkniętą, niech  
dojrzewa w spokoju, wsiąka w stare ściany,  
w tylko trochę obite filiżanki,  
w szczere słowa i szczere twarze

Gubię się w zrozumieniu, pośród pierzyn i poduch  
gorzkich syropów i dłoni, głaszczących uważnie  
rozpalone czoło czy policzek. Ciśnie się wciąż na usta  
,,dziękuję’’, choć zbyt krótkie jest te osiem liter  
nawet wybite ciężką czcionką na kartach wdzięcznej duszy

ale to bez znaczenia, przecież  
nie trzeba, wszystko w porządku, będzie  
dobrze - to obietnica, słowo dane  
niezłamane, dotrzymane, zbyt piękne  
a jednak - dzieje się, świszczy na kuchence czajnik  
stuka o szafkę talerz, kubek gorącej herbaty  
o uchu szerokim jak uśmiech  
a ja wciąż nie rozumiem

Za zmarzniętymi szybami szemrze cicho świat  
białe świerki chylą się nad białą drogą, a ja  
kartkuję tylko stare gazety, historie minionych lat  
podlewam samotny kwiat schnący na parapecie  
i milczę, dzwoni we mnie złota cisza  
bo wciąż, wciąż  
brak mi słów