---
layout: post
title: Kształty pełne ciszy
---

Gubię się w czułych rękach i objęciach delikatności<br>
tam, gdzie jeszcze czuwa w piecu płomień<br>
a na zegarach wybija wciąż Wieczność.<br>
Pachnie herbatą, czuć cynamon, czekoladę<br>
truskawki, choć do sezonu jeszcze daleko<br>
Ale zostawmy tajemnicę nietkniętą, niech<br>
dojrzewa w spokoju, wsiąka w stare ściany,<br>
w tylko trochę obite filiżanki,<br>
w szczere słowa i szczere twarze

Gubię się w zrozumieniu, pośród pierzyn i poduch<br>
gorzkich syropów i dłoni, głaszczących uważnie<br>
rozpalone czoło czy policzek. Ciśnie się wciąż na usta<br>
,,dziękuję’’, choć zbyt krótkie jest te osiem liter<br>
nawet wybite ciężką czcionką na kartach wdzięcznej duszy

ale to bez znaczenia, przecież<br>
nie trzeba, wszystko w porządku, będzie<br>
dobrze - to obietnica, słowo dane<br>
niezłamane, dotrzymane, zbyt piękne<br>
a jednak - dzieje się, świszczy na kuchence czajnik<br>
stuka o szafkę talerz, kubek gorącej herbaty<br>
o uchu szerokim jak uśmiech<br>
a ja wciąż nie rozumiem

Za zmarzniętymi szybami szemrze cicho świat<br>
białe świerki chylą się nad białą drogą, a ja<br>
kartkuję tylko stare gazety, historie minionych lat<br>
podlewam samotny kwiat schnący na parapecie<br>
i milczę, dzwoni we mnie złota cisza<br>
bo wciąż, wciąż<br>
brak mi słów