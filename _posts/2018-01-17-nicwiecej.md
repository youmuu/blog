---
layout: post
title: Nic więcej
---

Nic więcej ponad spotkanie spojrzeń   
nic więcej ponad splątane dłonie   
Miną te oczy, zbłękitnieje uścisk   
rozpłyną się w złocie najczulsze nawet słowa   
tylko szkarłat będzie nam przypominać   
jak słońca czarę, przez krew i przez wino   
przelewał zmierzch   
szepcząc przepraszam białym ramionom   
które wtedy dźwigały mój świat   
   
Jedna tylko prośba ostała się we mnie -   
przetrwało “zapomnij” w supłach z koniczyny   
niedbale rzucone na pastwę pszenicy,   
na pożarcie chabrom, makom i wyce   
Mimo chwastów i ptactwa uchowałem te słowa   
słoniąc je barkiem od łzy nieboskłonu   
trzymam je blisko, wciąż kurczowo ściskam   
choć zimne są schody przedsionka tego serca   
choć w ciasnych objęciach skręcają się żebra   
   
Z miłości do kwiatów chodzę wciąż boso
żądląc swe stopy o róż koniczyny
Z miłości do ciebie kaleczę wciąż dziąsła   
potykając się o najprostsze “kocham”   
w którego sidła pcha mnie “zapomnij”   
   
Teraz pozostało mi tylko pamiętać   
uważać na siebie i troszczyć się o kwiaty   
żyć więcej niż wspomnieniem tych dłoni i oczu   
więcej niż tęsknotą do smaku twej herbaty   
